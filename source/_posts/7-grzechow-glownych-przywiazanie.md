---
title: "Siedem grzechów głównych programistów - przywiązanie"
tags:
  - 7 grzechów głównych
  - Umiejętności miękkie
  - Błędy programistów
categories:
  - Miękkie
thumbnailImagePosition: right
coverMeta: out
coverSize: partial
thumbnailImage: ropeThumb.jpg
coverImage: ropeThumb.jpg
date: 2018-03-11 20:56:00
---

Kolejny tydzień i kolejny post! Dzisiaj rozpoczynamy serię, której temat od dawna nosiłam gdzieś z tyłu głowy i bardzo chciałam na blogu poruszyć. Zajmiemy się grzechami programistów, czyli tym co przeszkadza nam osiągać sukcesy w naszej pracy. Czasami zdajemy sobie z nich sprawę, lecz częściej ich nie zauważamy. A w ten sposób nie jesteśmy w stanie ich unikać. To skutkuje gorszym kodem, gorszą pracą w zespole czy niedostarczaniem tego, czego oczekują od nas współpracownicy. W ten sposób stajemy się również obciążeniem dla innych - a tego nie chcemy!
<!--more-->

Dlatego postanowiłam napisać o cechach/nawykach/zachowaniach, które ja uważam za główne problemy programistów. Mam nadzieję, że ta seria pomoże Wam zrobić swój rachunek sumienia i naprawić to co nie działa. (Podsunięcie tych artykułów kolegom, którzy mogą mieć z tym problem jest również wskazane!)

A zaczniemy dziś od {% hl_text red %} PRZYWIĄZANIA.{% endhl_text %}

Nie spodziewaliście się, co? Być może myśleliście, że porozmawiamy o uporze lub braku rozwoju technicznego czy przerośniętym ego? Tymi tematami również się zajmiemy, ale nie dziś. Chciałabym zacząć od pokazania Wam jakiego typu problemy w pracy programisty powodują różne rodzaje przywiązania.

## Ja === mój kod

Czyli sytuacja, w której programista przywiązuje się emocjonalnie do kodu, który tworzy. Takiego “przywiązanego programistę” jesteśmy w stanie rozpoznać po kilku zachowaniach. Ja najczęściej zauważam tego typu problemy, przy okazji obserwacji danej osoby i jej reakcji na negatywną ocenę jej rozwiązania. Znam developerów, którzy na krytykę ich pomysłu lub zwrócenie uwagi na luki w rozumowaniu reagują wdzięcznością, próbą wymyślenia czegoś jeszcze lepszego i kompletnego. Istnieje jednak drugi typ developerów, o którym w tym poście mówimy, którzy w tej samej sytuacji potrafią zareagować atakiem na osobę zwracającą uwagę lub bronią swojego zdyskredytowanego rozwiązania do upadłego. Jaka jest między nimi różnica i o czym to świadczy?

Dla mnie jest to jedna z cech, która odróżnia profesjonalnych i dojrzałych developerów od reszty. Umiejętność oddzielenia w swojej świadomości siebie jako osoby, od swojej twórczości, to bardzo przydatna cecha. Jeśli krytykę kodu, który stworzyłeś przyjmujesz jako atak na twoją osobę i bierzesz ją do siebie to jest to pierwszy krok do porażki. Może skutkować to blokadą w Twoim rozwoju (inni coraz mniej chętniej będą zwracać Tobie uwagę na niedociągnięcia bo swoim zachowaniem skutecznie ich zniechęcasz). Dodatkowo, zazwyczaj jesteś kulą u nogi dla zespołu, ponieważ inni muszą jakoś radzić sobie z twoim ego i jego wpływem na pracę.


{% pullquote right %}
Dużo łatwiej będzie nam pracować jako programista gdy do naszej miłości do kodowania dodamy również poważną dawkę zdystansowania do tego co tworzymy.
{% endpullquote %}


 Emocjonalny stosunek do kodu może się manifestować również w inny sposób. Spotkałam się kiedyś z sytuacją, w której z powodów biznesowych w projekcie postanowiono wycofać się z pewnego rozwiązania. Jednak developer, który je stworzył, był z niego tak dumny i tak dużo wysiłku w nie włożył, że nie chciał się z nim rozstać. Dużo łatwiej pracować jako developer jeśli do naszej miłości do kodowania dodamy również poważną dawkę zdystansowania do tego co tworzymy. W końcu to nasza praca, inni płacą nam za tworzenie tego kodu, a potem mają święte prawo zrobić z nim co chcą :)

## Przywiązanie do statusu quo

Drugim typem zachowania, który obserwuje u developerów jest przywiązanie do pewnego schematu postępowania. Nie jest zaskakujące to, że programiści często powtarzają pewne wyrobione schematy. Ba! Zachowują się tak nie tylko developerzy, ale ludzie w ogóle (programista też człowiek, no co). Tak nas stworzyła natura, że posiadamy różne nawyki. Mądra była, bo bez “działania na autopilocie” pewnie byśmy szybko powariowali z nadmiaru opcji wyboru i informacji dookoła nas. Nie dziwne jest więc, że programiści (i ludzie), w pierwszej kolejności zwracają się w stronę znanego i przetestowanego schematu postępowania.

Problem pojawia się, gdy do naszego nawyku się PRZYWIĄZUJEMY :)

Wyobraźmy sobie, że do naszego zespołu dołącza dzisiaj Krysia. Krysia pracowała wcześniej w podobnym do naszego software house’ie. Na jednym z jej pierwszych spotkań projektowych zauważa ona, że w naszym zespole nie są pisane testy frontendowe ;) i sugeruje, że powinniśmy to robić. Po przedłużającej się chwili ciszy jeden z programistów duka: “A.. al.. ale do tej pory tego nigdy nie robiliśmy!”.
Kryśka (przygotowana oczywiście na taką odpowiedź) szybko wypala, że możemy spróbować to zmienić. Pyta managera o jego zdanie na ten temat, a ten daje okejkę. Wyjaśnia klientowi potrzebę posiadania testów i opisuje korzyści. Tworzy plan implementacji. Po 2 tygodniach wszystko jest gotowe.

Nic tylko pisać!

I co? Okazuje się, że największą przeszkodą w implementacji są developerzy. Nie klient, nie manager, tylko PRZYWIĄZANIE programistów do pewnego sposobu postępowania, w którym nie było miejsca na testy. Przywiązanie do pewnego statusu quo, którego lepiej nie ruszać.

Możemy się teraz zastanowić z czego ono wynika. Lenistwo? Strach przed porażką? Brak ambicji? Czy po prostu nawyk, który trudno zmienić?
Wydaje mi się, że każda sytuacja jest inna. A status quo burzy się trudno, nawet gdy wszyscy rozumieją twoje motywacje i argumenty za.
Sposobem, który ja wykorzystuje, by niwelować wpływ zachowań wyuczonych na moje decyzje jest analizowanie sytuacji, w których nowości powodują strach. Następnym razem, gdy ktoś zaproponuje Tobie coś nowego, a w twojej głowie pojawia się myśl - “Red alert! Niebezpieczeństwo!”, zastanów się czy twoja reakcja nie jest spowodowane obawą przed zmianą.

## Ale ja zawsze używałem technologii X

No i przyszedł czas na koronną konkurencję w kwestii przywiązania programistów, czyli: technologię. Jeśli twój wybór technologii do kolejnego projektu polega na dokładnym i bezmyślnym skopiowaniu tego, co używałeś ostatnio, to robisz to źle. I tyle. Każdy projekt jest inny i powinniśmy traktować go indywidualnie, a nasze przywiązanie do konkretnej technologii nie powinno nam przysłaniać obiektywnych argumentów przy tej decyzji.

Grzech główny numer 1 w postaci przywiązania już za nami. Jestem bardzo ciekawa, czy padliście kiedyś jego ofiarą? A może zauważacie je u siebie? Ja muszę się przyznać, że zdarza mi się bać się zmian i pokonywania statusu quo.

A Wy? Koniecznie napiszcie, co o tym myślicie :)