---
title: Pół roku na swoim - jak mi idzie?
tags:
  - biznes
  - tworzenie kernelgonnapanic
categories:
  - Osobiste
thumbnailImagePosition: right
coverMeta: out
coverSize: partial
thumbnailImage: likeABoss.jpg
coverImage: likeABoss.jpg
date: 2021-03-03 15:00
---

Na koniec stycznia stuknęło mi pół roku budowania mojego biznesu. Dziś chcę podsumować ten czas, opowiedzieć o tym, co się wydarzyło, o planach na przyszłość i kierunkach, w których chcę się rozwijać. Dostałam sygnały, że takie posty są przydatne, ale ja też chętnie do nich wracam po czasie i patrzę na swoją drogę. <!-- more -->A więc, do dzieła!

## Zajęcia front-end

Przez ostatnie pół roku skupiłam się głównie na rozwoju mojej oferty zajęć z front-endu. W tym czasie przeprowadziłam ponad 110 zajęć i współpracowałam z 20 osobami. Uczyliśmy się wspólnie JavaScriptu, TypeScriptu czy testów, rozmawialiśmy o najróżniejszych frontendowych tematach (protokole HTTP, uwierzytelnieniu i autoryzacji, websocketach, mikrofrontendach itp.). Pracowaliśmy także nad różnymi projektami, zarówno nad przeglądarką pokemonów, jak i sklepem internetowym 😉. Pomagałam w przygotowaniach do zgarnięcia pierwszego, jak i kolejnych front-endowych stanowisk (w ten sposób 4 osoby, z którymi pracowałam zmieniły pracę). Powoli rośnie również mój serwer na Discord, który jest przestrzenią dla moich mentee. Cieszę się też bardzo z pozytywnych opinii o zajęciach. Uczestnicy podkreślają to, co jest dla mnie bardzo ważne - skupienie na praktycznej nauce oraz budowanie programistycznej pewności siebie. W trakcie pracy nad ofertą konsultacji pracowałam również na dwumiesięcznym kontrakcie, by podreperować trochę swój budżet i pocieszyć się pisaniem większej ilości kodu niż na co dzień.

## Treści

Dodatkowo stworzyłam w tym czasie trochę frontendowych treści. Na blogu najchętniej czytaliście [artykuł wprowadzający do Scruma](https://kernelgonnapanic.pl/2021/02/09/ABC-Scruma-dla-szukajacych-pierwszej-pracy-w-it/) oraz [moje wskazówki odnośnie przygotowania do live codingu na rozmowie kwalifikacyjnej](https://kernelgonnapanic.pl/2021/01/11/jak-przygotowac-sie-do-rekrutacji/). Przeprowadziłam również [pierwszy](https://youtu.be/pz4sHQJkDJk), a potem [kolejny live](https://youtu.be/Y44020hhaNc) o testach na YouTube. Obawiałam się formy na żywo, a okazało się, że bardzo mi się podoba. Dodatkowo, skoro już zaczęłam ogarniać OBSa to zrodził się w mojej głowie pomysł na streamowanie programowania na Twitchu 🙀 (co myślicie? oglądacie może programistycznych streamerów na Twitchu?).

## Statystyki

Jeśli chodzi o mój biznes w liczbach, to prezentuje się to tak:

- kanał YouTube urósł od 0 (gdy ruszałam to go nie było) do 220 subskrybentów
- Instagram zaczął mi sprawiać mnóstwo frajdy, często tam bywam, co zaskutkowało wzrostem z 576 obserwujących do 739
- Facebook nie jest moim ulubionym medium, ale fanpage kernelgonnapanic również trochę urósł (z 342 obserwujących do 394)
- a statystyki bloga to: lipiec 2020 - 223 unikalnych użytkowników, luty 2021 - 724 unikalnych użytkowników (zobaczymy czy zmiana platformy blogowej i szaty graficznej na to wpłynie, ale o tym za moment).

Jak sobie podumam nad tym, że za każdą z tych liczb stoi grupa osób, które poświęcają swój czas na czytanie i obserwowanie tego co robię to mega się cieszę i czuję wdzięczność 💜

## Wyzwania

Zaczynam stopniowo wychodzić z etapu bootstrapowania i walidowania moich pierwotnych pomysłów. W ramach działalności sporo się nauczyłam o tym, co się sprawdza, co jest potrzebne moim klientom i obserwującym, ale wiem też, że ogrom takiej nauki dalej przede mną. Ale nie mam nic przeciwko temu, bardzo lubię to analizować.
Wyzwania, które widzę przed sobą na najbliższy czas to:

- automatyzacja kwestii organizacyjnych związanych z konsultacjami (wcześniej nie było potrzeby tego robić, ale myślę, że to już ten moment)
- skalowanie - czyli jak pomóc większej ilości osób i niezaharować się na śmierć :D Mam już sporo pomysłów, jak mogę to osiągnąć.
- tworzenie większej ilości fajnych treści (a także ponowne ich użycie w innych kanałach)
- praca nad poprawą mojego zdrowia i poziomu energii (bo czasem trochę niedomagam).

## A co szykuje się w najbliższej przyszłości?

Skorzystam z okazji i opowiem jeszcze trochę o tym, co u mnie będzie się działo w najbliższym czasie. Już za niedługo pojawi się:

- blog w nowej odsłonie graficznej (tej zmiany już bardzo, bardzo nie mogę się doczekać; pojawi się nowa strona konsultacji i przesiadam się na nową platformę)
- newsletter kernelgonnapanic - jeszcze dopinam ostatnie szczegóły, ale już wkrótce będzie pojawiał się w waszych skrytkach co tydzień list ode mnie
- [Testy na frontendzie](https://szkolatestow.online/#frontend) - projekt, który tworzymy wspólnie z Olą Kunysz ze [Szkoły Testów](http://szkolatestow.online/) i [Piotrem Siemieniukiem](https://piotrprogramista.pl/). Jeśli interesuje Was temat testowania i chcecie poprawić swoje umiejętności w tym temacie to polecam zapisać się na listę obserwujących i tym samym na newsletter, który razem tworzymy [tutaj](https://szkolatestow.online/#frontend).
- oraz ebook, który planuję wydać jeszcze przed wakacjami.

Podsumowując, to było całkiem dobre pół roku, sporo się nauczyłam i wiem, co robić, by kolejne pół roku było jeszcze lepsze.

Do następnego!
Ania

<span>Photo by <a href="https://unsplash.com/@brookelark?utm_source=unsplash&amp;utm_medium=referral&amp;utm_content=creditCopyText">Brooke Lark</a> on <a href="https://unsplash.com/s/photos/business-woman?utm_source=unsplash&amp;utm_medium=referral&amp;utm_content=creditCopyText">Unsplash</a></span>
